# ካፒታሊዝም

ሰዎች የሚጠቀሟቸው ገላጭ አባባሎች ብዙ ግዜ አሳሳች ናቸው። ሰዎች ስለ ዘመኑ የኢንዱስትሪ እና ንግድ አለቃዎች ሲያወሩ የቸኮሌት ንጉስ ወይም የጥጥ ንጉስ ወይም የመኪና ንጉስ በማለት ይጠሯቸዋል። ሰዎች እነዚህን ስያሜዎች መጠቀማቸው በአሁኑ ዘመን በሚኖሩ የኢንዱስትሪ አለቆች እና በበፊቶቹ የፊውዳል ንጉሶች፣ መሳፍንትታት እና ጌቶች መሃከል መሰረታዊ ልዩነት እንደማይታያቸው ይጠቁማል። ነገር ግን ልዩነቱ እጅግ ትልቅ ነው። ምክንያቱም የቸኮሌት አለቃ ገዢ አስተዳዳሪ ሊባል አይችልም፤ አገልጋይ እንጂ። ከገበያው ስርአት እና ከሸማቹ ፍላጎት አፈንግጦ በወረረው ግዛት ላይ አይነግስም። የቸኮሌት ንጉስ(ወይም የብረት ንጉስ፣ የመኪና ንጉስ ወይም የማንኛውም ኢንዱስትሪ ንጉስ ሊሆን ይችላል) እጣ ፈንታው በሚሰራበት ኢንዱስትሪ እና በሚያገለግለው ደንበኛ ላይ የተመሰረተ ነው። ይህ ንጉስ ንግስናውን ለማስቀጠል በተገዢዎቹ(ሸማቾቹ) መልካም ጸጋ ስር መቆየት ይገባዋል። ከተወዳዳሪዎቹ አንጻር ለሸማቾቹ በቅናሽ ዋጋ የተሻለ አገልግሎት ማቅረብ ያሚያስችለውን አቅም ሲያጣ ንጉሱ ግዛቱን አብሮ ያጣል።

ካፒታሊዝም ከመምጣቱ ከሁለት መቶ አመት በፊት ሰው በማህበረሰብ ያለው ደረጃ ከትውልድ እስከ ሞት ቋሚ ነበር። የሰው የማህበረሰብ ደረጃው በዘር ግንድ የተወሰነ እና የማይለወጥ ነበር። በድህነት የተወለደ ሰው ደሃ ሁኖ ይኖራል፣ በሀብት ውስጥ የተወለደ ደግሞ(መሳፍንት ወይም ጌታ) መሳፍንትነቱን እና በመሳፍንትነቱ የሚጎናጸፈውን ንብረት ይዞ እስከ ህይወቱ መጨረሻ ይቀጥላል።

ከምርት ዘርፍ አንጻር በግዜው የነበሩት ኋላቀር የፋብሪካ ኢንዱስትሪዎች ሀብታሙን ማህበረሰብ ብቻ ለማገልገል የቆሙ ነበር። አብዛኛው ሰው(የአውሮፓ ከዘጠና በመቶ በላይ የሚሆነው ህዝብ) በግብርናው ዘርፍ ተሰማርቶ ይኖር የነበረ ሲሆን ከተማ ተኮር ከነበረው የፋብሪካ ኢንዱስትሪ ጋር ንክኪ አልነበረውም። ይህ ግትር የፊውዳል ስርአት ባደገው የአውሮፓ ክፍል ለመቶዎች አመታት አይሎ ቆይቷል።

## የካፒታሊዝም ጅማሮ

የገጠሩ ህዝብ ብዛት ሲጨምር ግን የህዝብ ብዛት መሬቱ ከሚችለው በላይ ተትረፈረፈ። የሚወርሰው ርስትና ንብረት የሌለው ይህ ትርፍ ህዝብ የሚሰራው ስራ አልነበረውም። ይህ ህዝብ በፋብሪካው ኢንዱስትሪ ውስጥ ስራ እንዳያገኝም በከተሞች ነገስታት ታቅቦ ነበር። ስለዚህ ቁጥሩ እየጨመረ ስለሚሄደው፣ ከማህበረሰብ የተባረረ የማህበረሰብ ክፍል ምን መደረግ እንደነበረበት የሚያውቅ ሰው አልነበረም። እነዚህ ሰዎች “Proletarian”(ወዛደር) በሚለው ቃል ውስጥ ሙሉ መገለጫቸውን የሚያገኙ አይነት ሰዎች ነበሩ። መንግስት ከጉልበት ስራ እና ከድህነት ህይወት ውጪ ሌላ አማራጭ ሊሰጣቸው የማይችል በማህበረሰቡ የተተፉ ሰዎች ነበሩ። በአንዳንድ የአውሮፓ ክፍሎች በተለይ በሆላንድ እና እንግሊዝ የነዚህ ሰዎች ቁጥር ከመብዛቱ የተነሳ የአስራ ስምንተኛውን ክፍለ ዘመን የማህበረሰብ ስርአት ጠብቆ ማቆየት አዳጋች ሁኖ ነበር።

ዛሬ ህንድን የመሳሰሉ ተመሳሳይ ሁኔታ ስለሚያሳልፉ አንዳንድ ታዳጊ ሀገራት አንስተን ስንወያይ የአስራ ስምንተኛው ክፍለዘመን እንግሊዝ የነበረው ሁኔታ እጅግ ይብስ እንደነበር መርሳት የለብንም። በዛ ግዜ እንግሊዝ 6 ወይም 7ሚልየን የሚጠጋ የህዝብ ቁጥር ነበራት። ነገር ግን ከዚህ 6 ወይም 7 ሚልየን የሚሆን ህዝብ መሃል ከሚልየን በላይ(በግምት 2 ሚልየን) የሚሆነው ህዝብ በግዜው የማህበረሰብ ስርአት ምንም አይነት የተመቻቸ ሁኔታ ያልተፈጠረለት በማህበረሰቡ የተተፋ አካል ነበር። ስለዚህ የማህበረሰብ አካል ምን መደረግ አለበት የሚለው ጥያቄ የአስራ ስምንተኛው ክፍለ ዘመን እንግሊዝ ትልቁ ጥያቄ ነበር።

ሌላ የግዜው ትልቅ ችግር የጥሬ እቃ አቅርቦት እጥረት ነበር። የታላቋ ብሪታንያ ዜጎች ይህንን ጥያቄ እርሳቸውን በቁም ነገረ መጠየቅ ነበረባቸው፦ ወደፊት ለኢንዱስትሪዎቻችን ስራ እና ቤቶቻችንን ለማሞቅ ከምንተማመንባቸው ደኖች እንጨት ማግኘት ሲያቅተን ምን ይውጠናል? ለገዢው ማህበረሰብ ተስፋ የሚያሳጣ ሁኔታ ነበር። የሀገሩ መሪዎች ምን ማድረግ እንዳለባቸው አያውቁም ነበር፣ እናም ገዢዎቹ ሁኔታዎችን እንዴት ማሻሻል እንደሚቻል ምንም ሀሳባ አልነበራቸውም።

ከዚህ ከባድ ማህበራዊ ሁኔታ የዘመናዊ የካፒታሊዝም ጅማሬዎች ብቅ አሉ። ከነዚህ ከማህበረሰብ ከተገፉ፣ ከነዚህ ድሃ ሰዎች መሃል ሰዎችን በማስተባበር ምርት የሚያመርቱ አነስተኛ ሱቆችን ለማቋቋም የሚጥሩ ሰዎች ነበሩ። ይህ የፈጠራ ስራ ነበር። የነዚህ ፈጣሪዎች ምርት ለላይኛው የማህበረሰብ ክፍል አገልግሎት ብቻ የሚሆን፣ ውድ ምርት አልነበረም፤ ምርቶቹ የሁሉንም ማህበረሰብ ክፍል ፍላጎት የሚያሟሉ ርካሽ ምርቶች ነበሩ። ይህ ዛሬ የምናውቀው ካፒታሊዝም መነሻ ነው። የካፒታሊዝም መሰረታዊ መርህ የሆነው የጅምላ ምርት መነሻ ነው። ከዛ በፊት የነበሩት የምርት ኢንዱስትሪዎች የላይኛውን የማህበረሰብ ክፍል ፍላጎት ብቻ ለሟሟላት የተተቋቋሙ በመሆናቸው አገልግሎታቸው ከተማ ለሚኖረው ሰው ብቻ ሲሆን አዲሶቹ ካፒታሊስት ኢንዱስትሪዎች በሰፊው ህዝብ የሚገዙ ምርቶችን ማምረት ጀመሩ። የሰፊውን ህዝብ ፍላጎት ለማሟላት የሚደረግ ጅምላ ምርት ነበር።

ዛሬ በከፍተኛ ደረጃ የዳበረ የጅምላ ምርት ስርአት ያላቸው ሀገራት ሁሉ መሰረታዊ የካፒታሊዝም መርሃቸው ይህ ነው። በግራኝ ርዕዮተ ዓለም ተከታዮች የከረረ የቃል ጥቃት ኢላማ የሆኑት የዛሬዎቹ ግዙፍ የንግድ ተቋማት ምርቶቻቸው የሰፊውን ህዝብ ፍላጎት ብቻ ለይቶ ለማሟላት የቆመ ነው። ለባለሃብት አገልግሎት ብቻ የሚውል የቅንጦት ምርት የሚያመርቱ ድርጅቶች ግዙፍ የሚያስብላቸው የተቋም ታላቅነት ሊኖራቸው አይችልም። ዛሬ ደግሞ የታላቅ ፋብሪካ ዋና ደንበኞች የራሱ ፋብሪካ ሰራተኞች ናቸው። በካፒታሊዝም ምርት መሰረት እና በቀድሞው ዘመን በነበረው የፊውዳሊዝም ምርት መሰረት መሃከል ያለው መሰረታዊ ልዩነት ይህ ነው።

## የንግድ ድርጅቶች ደንበኛን ያገለግላሉ

ስለ ግዙፍ ንግድ ድርጅቶች ምርት ሲነሳ በአምራቾቹ እና በደንበኞቹ መሃከል ስላለው ትልቅ ልዩነት ሰዎች ሲያነሱ ፍጹም ተሳስተዋል። በአሜሪካ የሚገኙ ግዙፍ የምርት ማከፋፈያ መደብሮች ውስጥ “ደንበኛው ሁሌም ትክክል ነው” የሚለውን መፈክር መስማት የተለመደ ነው። ይህ ደንበኛ ግን በመደብሩ ለሽያጭ የቀረቡትን ምርቶች በማምረት እጁ ያለበት ተመሳሳይ ሰው ነው። የግዙፍ ንግድ ድርጅቶች ከፍተኛ ስልጣን እና አቅም እንዳላቸው የሚያስቡም ሰዎች ቢሆን የተሳሳቱ ናቸው፤ ምክንያቱም የነዚህ ትላልቅ ድርጅቶች ቀጣይነት ሙሉ በሙሉ የሚወሰነው ምርቶቻቸውን በሚሸምቱላቸው ደንበኞች ነው። ታላቅ የሚባለው ድርጅት እንኳ ደንበኞቹን ሲያጣ የተቆናጠጠውን ስልጣን እና ተጽእኖ የመፍጠር አቅም አብሮ ያጣል።

ከሃምሳ ወይም ከስልሳ አመት በፊት በሁሉም የካፒታሊስት ሀገሮች የባቡር ድርጅቶች የደረሱበት ግዝፈት እና የተቀዳጁት የስልጣን መጠን ከልክ ያለፈ እንደሆነ በሰፊው ይወራ ነበር፤ ሞኖፖል እንደነበራቸው እና ከነሱ ጋር መወዳደር ከንቱ እንደሆነ ይነገር ነበር። በትራንስፖርት ዘርፍ ካፒታሊዝም ተወዳዳሪዎችን በማጥፋት እራሱን ወደገደለበት ደረጃ እንደደረሰ ይገለጽ ነበር። በግዜው ሰዎች ልብ ያላሉት ነገር ግን የባቡሮቹ አቅም የተመሰረተው ሰዎችን ከየትኛውም የመጓጓዣ ዘዴ በተሻለ ሁኔታ ማገልገላቸው ላይ መሆኑን ነው። በእርግጥ ከነዚህ ግዙፍ የባቡር ድርጅቶች ጋር ለመወዳደር ሲባል ከነሱ ሃዲድ ትይዩ የሆነ ሃዲድ መስራት ሞኝነት ነው ምክንያቱም የበፊቱ ሃዲድ የመስመሩን ፍላጎት የሚያሟላ በመሆኑ። ነገር ግን ግዜ ሳይቆይ ሌላ አይነት ተወዳዳሪዎች ብቅ አሉ። የውድድር ነጻነት ማለት የሌሎችን ስራ አመሳስሎ ወይም ገልብጦ በመስራት ብቻ ስኬታማ መሆን ይቻላል ማለት አይደለም። የጋዜጣ ነጻነት ማለት የራስን ጽሁፍ የመጻፍ መብት እንጂ ሌላ ሰው የጻፈውን ጽሁፍ ቅጅ ገልብጦ በማተም የሰውየውን ስኬት የማጣጣም መብት ማለት አይደለም። ባቡርን በተመለከተ የተወዳዳሪ ነጻነት የባቡሮቹን ንግድ ስጋት ውስጥ ሊያስጥል የሚችል አዲስ ስራ ወይም ፈጠራ የመስራት መብትን ያጎናጽፋል።

በአሜሪካ ውስጥ የባቡር ተወዳዳሪ የሆኑት አውቶብሶች፣ የቤት እና ጭነት መኪኖች፣ እንዲሁም አውሮፕላን ተሳፋሪን በማጓጓዝ ስራ የባቡሮቹን ኪስ ከመጉዳት አልፈው ሙሉ በሙሉ ለማሸነፍ ጫፍ ደርሰዋል።

የካፒታሊዝም መጎልበት ፋይዳው ሰው ሁሉ ደንበኛውን በተሻለ ሁኔታ እና በተሻለ ዋጋ የማገልገል መብት እንዲኖረው ማድረጉ ነው። ይህ መንገድ፤ ይህ መርህ አጭር በሚባል ግዜ ውስጥ አለምን መቀየር ችሏል። ታይቶ በማይታወቅ ደረጃ አለም የህዝብ ብዛቷን እንድትጨምር አስችሏታል።

በአስራስምንተኛው ክፍለዘመን እንግሊዝ የሃገሩ መሬት 6 ሚልየን ሰዎችን በዝቅተኛ የኑሮ ደረጃ ነበር መሸከም የሚችለው። ዛሬ በእንግሊዝ ከሃምሳ ሚልየን በላይ የሚሆኑ ሰዎች ከአስራስምንተኛው ክፍለ ዘመን ባለሃብቶች የሚበልጥ የኑሮ ደረጃ አላቸው። የብሪታንያ ህዝብ ሃይል በቀላሉ ሊታለፉ በሚችሉ የፖለቲካ እና ወታደራዊ ክስተቶች ባይጠመድ ኖሮ የሰው የኑሮ ደረጃ አሁን ካለውም እጅግ ይበልጥ ነበር።

የካፒታሊዝም እውነታዎች ከላይ የተጠቀሱት ናቸው። ስለዚህ አንድ እንግሊዛዊ(ለነገሩ የየትኛውም ሀገር ዜጋ ሊሆን ይችላል) ካፒታሊዝምን እቃወማለሁ ብሎ ለጓደኞቹ ሲያወራ እንዲህ ብሎ ጥሩ መልስ መስጠት ይቻላል። “የዚህ አለም ህዝብ ብዛት ካፒታሊዝም በፊት ከነበረው ብዛት በአስር እጥፍ እንደጨመረ ታቃለህን? ዛሬ ሁሉም ሰው ከካፒታሊዝም በፊት ይኖሩ ከነበሩት ቅድመ አያቶቹ የተሻለ የኑሮ ደረጃ እንዳለው ታቃለህን? ካፒታሊዝም ባይኖር ከማይወለዱት ከአስሩ ዘጠኝ ሰዎች አንዱ አለመሆንህን በምን ታውቃለህ ግን? ለህይወትህ የምትሰጠው ግምት አነሰም በለጠም ዛሬ በህይወት መኖርህ እራሱ ለካፒታሊዝም ስኬት ምስክር ነው።”

ምንም እንኳ ካፒታሊዝም ብዙ ጥቅሞችን የሰጠን ቢሆንም ቁጣ ያዘለ ኩነና እና ትችት ይቀርብበታል። የዚህን ጥላጫ መንስኤ መረዳት አስፈላጊ ነው። የካፒታሊዝም ጥላጫ የተነሳው ከሰፊው ህዝብ ወይም ከወዛደሩ ክፍል ሳይሆን ከእንግሊዝ እና አውሮፓ የመሬት ባላባቶች፣ ክቡራን እና መኳንንቶች መሆኑ የማይካድ እውነታ ነው። ላስከተለባቸው የማያስደስት ሁኔታ ካፒታሊዝምን ተጠያቂ አደረጉ። በአስራዘጠነኛው ክፍለዘመን ጅማሮ የኢንዱስትሪው ዘርፍ ለሰራተኞቹ የሚከፍለው ከፍ ያለ ደመዎዝ የመሬት ክቡራን ለእርሻ ሰራተኞቻቸው በእኩል ደረጃ ከፍ ያለ ደመዎዝ እንዲከፍሉ አስገድዷቸው ነበር። በዚህ ምክንያት ባላባቶቹ የኢንዱስትሪው ሰራተኞች ወደሚኖሩበት ዝቅተኛ የኑሮ ደረጃ በመጠቆም ኢንዱስትሪዎቹን መተቸት ጀመሩ።

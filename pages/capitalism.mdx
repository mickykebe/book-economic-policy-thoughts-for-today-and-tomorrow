# ካፒታሊዝም

ሰዎች የሚጠቀሟቸው ገላጭ አባባሎች ብዙ ግዜ አሳሳች ናቸው። ሰዎች ስለ ዘመኑ የኢንዱስትሪ እና ንግድ አለቃዎች ሲያወሩ የቸኮሌት ንጉስ ወይም የጥጥ ንጉስ ወይም የመኪና ንጉስ ብለው በመጥራት ይናገራሉ። ሰዎች እነዚህን ስያሜዎች መጠቀማቸው በአሁኑ ዘመን በሚኖሩ የኢንዱስትሪ አለቆች እና በበፊቶቹ የፊውዳል ንጉሶች፣ መሳፍንት እና ጌቶች መሃከል መሰረታዊ ልዩነት እንደማይታያቸው ይጠቁማል። ነገር ግን ልዩነቱ እጅግ ትልቅ ነው። ምክንያቱም የቸኮሌት አለቃ ገዢ አስተዳዳሪ ሊባል አይችልም፤ አገልጋይ እንጂ። ከገበያው ስርአት እና ከሸማቹ ፍላጎት አፈንግጦ በወረረው ግዛት ላይ አይነግስም። የቸኮሌት ንጉስ(ወይም የብረት ንጉስ፣ የመኪና ንጉስ ወይም የማንኛውም ኢንዱስትሪ ንጉስ ሊሆን ይችላል) እጣ ፈንታው በሚሰራበት ኢንዱስትሪ እና በሚያገለግለው ደንበኛ ላይ የተመሰረተ ነው። ይህ ንጉስ ንግስናውን ለማስቀጠል በተገዢዎቹ(ሸማቾቹ) መልካም ጸጋ ስር ከመቆየት ውጭ አማራጭ የለውም። ከተወዳዳሪዎቹ አንጻር ለሸማቾቹ በቅናሽ ዋጋ የተሻለ አገልግሎት ማቅረብ ያሚያስችለውን አቅም ሲያጣ ንጉሱ ግዛቱን አብሮ ያጣል።

ከሁለት መቶ አመት በፊት ካፒታሊዝም በሀገራት ከመጎልበቱ በፊት ሰው በማህበረሰብ ያለው ደረጃ ከትውልድ እስከ ሞት ቋሚ ነበር። የሰው ማህበረሰብ ደረጃ በዘር ግንድ የተወሰነ እና የማይለወጥ ነበር። በድህነት የተወለደ ሰው ደሃ ሁኖ ይኖራል፣ በሀብት ውስጥ የተወለደ ደግሞ(መሳፍንት ወይም ጌታ) መሳፍንትነቱን እና በመሳፍንትነቱ የሚጎናጸፈውን ንብረት ይዞ እስከ ህይወቱ መጨረሻ ይቀጥላል።

ከምርት ዘርፍ አንጻር በግዜው የነበሩት ኋላቀር የፋብሪካ ኢንዱስትሪዎች ሀብታሙን ማህበረሰብ ብቻ ለማገልገል የቆሙ ነበር። አብዛኛው ሰው(የአውሮፓ ከዘጠና በመቶ በላይ የሚሆነው ህዝብ) በግብርናው ዘርፍ ተሰማርቶ ይኖር የነበረ ሲሆን ከተማ ተኮር ከነበረው የፋብሪካ ኢንዱስትሪ ጋር ግንኙነት አልነበረውም። ይህ ግትር የፊውዳል ስርአት ባደገው የአውሮፓ ክፍል ለመቶዎች አመታት አይሎ ቆይቷል።

## የካፒታሊዝም ጅማሮ

ነገር ግን የገጠሩ ህዝብ ብዛት ሲጨምር መሬቱ ከሚችለው በላይ ትርፍ ህዝብ ይፈጠራል። ይህ የውርስ ርስትና ንብረት የሌለው ትርፍ ህዝብ የሚሰራው ስራ አልነበረውም። የፋብሪካ ኢንዱስትሪ ውስጥ ስራ ከማግኘትም በከተሞች ነገስታት የታቀበ ህዝብ ነበር። የነዚህ ከማህበረሰብ የተባረሩ ሰዎች ቁጥር እየጨመረ ቢሄድም ስለ እነሱ ምን መደረግ እንዳለበት የሚያውቅ ሰው አልነበረም። እነዚህ ሰዎች በቃሉ ሙሉ ትርጉም “Proletarian”(ወዛደር) ነበሩ። መንግስት የጉልበት ስራ ህይወት ወይም የድህነት ህይወት ውስጥ ብቻ ሊከታቸው የሚችለው የማህበረሰብ ርዝራዦች ነበሩ። በአንዳንድ የአውሮፓ ክፍል በተለይ በሆላንድ እና በእንግሊዝ ቁጥራቸው ከመብዛቱ የተነሳ በአስራ ስምንተኛው ክፍለ ዘመን የነበረውን የማህበረሰብ ስርአት ጠብቆ ለማስቀጠል እውነተኛ አደጋ ጋርጠው ነበር።

ዛሬ ህንድን እንደተመሳሰሉ ተመሳሳይ ሁኔታ ስለሚያሳልፉ አንዳንድ ታዳጊ ሀገራት አንስተን ስንወያይ በአስራ ስምንተኛው ክፍለዘመን በእንግሊዝ የነበረው ሁኔታ እጅግ ይብስ እንደነበር መርሳት የለብንም። የዛን ግዜ እንግሊዝ 6 ወይም 7ሚልየን የሚጠጋ የህዝብ ቁጥር ነበራት። ነገር ግን ከዚህ 6 ወይም 7 ሚልየን የሚሆን ህዝብ መሃል ከሚልየን በላይ(በግምት 2 ሚልየን) የሚሆነው ህዝብ የግዜው የማህበረሰብ ስርአት ምንም አይነት የተመቻቸ ሁኔታ ያልፈጠረለት ከማህበረሰቡ ውጪ የሆነ አካል ነበር። ስለዚህ ማህበረሰብ አካል ምን መደረግ አለበት የሚለው ጥያቄ የአስራ ስምንተኛው ክፍለ ዘመን እንግሊዝ ትልቁ ጥያቄ ነበር።

ሌላ የግዜው ትልቅ ችግር የጥሬ እቃ አቅርቦት እጥረት ነበር።

# ሶሻሊዝም

ዛሬ እዚህ ቦነስ አይረስ ከተማ የኢኮኖሚ ነጻነት ስርጭት ማዕከል እንግዳ ሁኜ ተገኝቻለሁ። የኢኮኖሚ ነጻነት ማለት ምን ማለት ነው? የኢኮኖሚ ነጻነት ስርአት ትርጉም ምንድን ነው? መልሱ ቀላል ነው፦ የገበያ ኢኮኖሚ ነው፤ የሰዎች ትብብር እና ማህበራዊ ስራ ክፍፍል በገበያ የሚወሰንበት ስርአት ማለት ነው። ይህ ገበያ ቦታ አይደለም፤ ሂደት እንጂ። በመግዛት እና በመሸጥ፣ በማምረት እና በመሸመት ግለሰቦች ለአጠቃላዩ የማህበረሰብ አስራር አስተዋጽኦ የሚያደርጉበት ስርአት ነው።

ስለዚህ የገበያ ኢኮኖሚ ስርአት ጋር በተያያዘ “የኢኮኖሚ ነጻነት” የሚለውን ቃል እንጠቀማለን። ነገር ግን ብዙ ግዜ ሰዎች ለዚህ ቃል ያላቸው ግንዛቤ የተሳሳተ ነው። የኢኮኖሚ ነጻነትን ከሌሎች ነጻነቶች ለይተው ይቆጥሩታል። አስፈላጊነታቸውንም አብላጫ የሚሰጧቸውን እነዚህን ነጻነቶች የኢኮኖሚ ነጻነት ባልተከበረበት ሁኔታ እነሱን ለይቶ ማስከበር የሚቻል ይመስላቸዋል። የኢኮኖሚ ነጻነት ትርጉሙ ይህ ነው፦ ግለሰቡ ራሱን ከጠቅላላው የህብረተሰብ ክፍል ጋር የሚያዋህድበትን መንገድ ራሱ መምረጥ የሚችልበት ሁኔታ ነው። ግለሰብ የስራ መስኩን መምረጥ ይችላል። መስራት የሚፈልገውን የመስራት ነጻነት አለው።

በእርግጥ ይህ ትርጉም አብዛኘው ሰው ዛሬ ነጻነትን ከሚተረጉምበት መንገድ የሚለይ ነው። የአሁኑ ትርጉም የሰው ልጅ በኢኮኖሚ ነጻነት ከተፈጥሮአዊ ተጽእኖዎች ነጻ እንደሚወጣ ይናገራል። በተፈጥሮ ውስጥ ነጻነት ተብሎ ሊጠራ የሚችል ምንም ነገር የለም፤ ያለው ብቸኛ ነገር የተፈጥሮ ህጎች መደበኝነት ሲሆን አንድ ነገር ማሳካት የፈለገ ሰው እነዚህን የተፈጥሮ ህጎች ከመከተል ውጭ ሌላ አማራጭ የለውም።

## ማህበረሰብ ውስጥ ያለ ነጻነት

የሰው ልጅን አስመልክተን ነጻነት የሚለውን ቃል ስንጠቀም በተለምዶ የምናስበው በማህበረሰብ ውስጥ ስለሚገኝ ነጻነት ነው። ይሁን እንጂ ዛሬ የተለያዩ የማህበረሰብ ነጻነቶች በብዙ ሰዎች ዘንድ የተነጣጠሉ ተደርገው ይታሰባሉ። ዛሬ እራሳቸውን “ነጻ ሃሳቢ”(liberal) ብለው የሚጠሩ ሰዎች የሚያራምዷቸው ፖሊሲዎች ከአስራዘጠነኛው ክፍለ ዘመን የነጻ ሃሳቢዎች የነጻነት ፖሊሲዎች ጋር ሲነጻጸሩ ፍጹም ተቃራኒ ናቸው። የዛሬዎቹ ነጻ ሃሳቢ ተብዬዎች የመናገር ነጻነት፣ የሃሳብ ነጻነት፣ የጋዜጣ ነጻነት፣ የሃይማኖት ነጻነት እንዲሁም ያለ ፍርድ ከሚወሰን እስር ነጻነት - እነዚህን ሁሉ ነጻነቶች ኢኮኖሚያዊ ነጻነት በሌለበት ሁኔታ ጠብቆ ማቆየት ይቻላል ብለው ያስባሉ። ያልተረዱት ነገር ገበያ በሌለበት እና መንግስት ሁሉንም ነገር በሚቆጣጠርበት ስርአት ውስጥ እነዚህ ሁሉ ነጻነቶች በህግ የተቀመጡ ወይም በህገመንግስት የሰፈሩ ቢሆኑ እንኳ የህልም እውነታ ናቸው።

ስለ አንድ ነጻነት ነጥለን እናንሳ፤ የጋዜጣ ነጻነት። ማተሚያ ቤቶች በሙሉ በመንግስት ባለቤትነት ስር በሆኑበት ስርአት ምን መታተም እንደሚችል እና እንደማይችል የሚወስነው አካል መንግስት ነው። መንግስት ማተሚያ ቤቶችን በተቆጣጠረበት እና ለእትም የሚበቃውን እና የማይበቃውን በሚወስንበት ስርአት የመንግስት ሃሳቦችን የሚቃወሙ ሃሳቦች ለእትም የመድረስ እድል አይኖራቸውም። የጋዜጣ ነጻነት ይጠፋል። የሌሎቹም ነጻነቶች እጣፈንታም ተመሳሳይ ነው።

በገበያ መር ኢኮኖሚ ግለሰብ የሚፈልገውን ሙያ የመምረጥ ነጻነት አለው፤ ራሱን ከማህበረሰቡ ጋር የሚያዋህድበትን መንገድ ራሱ የመምረጥ ነጻነት አለው። በሶሻሊስት ስርአት ግን ይህ እውን አይሆንም። የግለሰብ ሙያ በመንግስት አዋጅ ይወሰናል። መንግስት የማይፈልጋቸውን ሰዎች ከሚኖሩበት ስፍራ አፈናቅሎ ሌላ የሀገር ክፍል እንዲሄዱ የማስገደድ ስልጣን ይኖረዋል። መንግስትን በመቃወም ዝነኛ የሆነን አንድ ሰው መንግስትን ካስቸገረበት ስፍራ አፈናቅሎ 5ሺህ ኪሎሜትር ርቆ እንዲኖር የማድረግ ስልጣን መንግስት ይኖረዋል።

በገበያ መር ኢኮኖሚ ውስጥ ሰው ያለው ነጻነት እንከን የሌሽ ነጻነት አለመሆኑ በዘይብያዊ እይታ እርግጥ ነው። ነገር ግን እንከን የለሽ ነጻነት የሚባል ነገር የለም። ነጻነት ትርጉም ሊያገኝ የሚችለው በማህበረሰብ እይታ ብቻ ነው። “የተፈጥሮ ህግ” ደራሲ የነበሩት የአስራ ስምንተኛው ክፍለዘመን ደራሲያን(ከሁሉም በላይ ጆን ጃክ ሩሶ) ሰዎች በጥንት ዘመን “ተፈጥሮአዊ” ነጻነት ነበራቸው ብለው ያስቡ ነበር። እውነታው ግን በነዚያ ጥንት ዘመናት የሰው ልጅ ነጻ አልነበረም፤ ሰው ከእሱ በላይ በሚጠነክረው ሰው ምህረት ስር ነበር። የሩሶ ታዋቂ አባባል(“ሰው ነጻ ሁኖ ይወለዳል፤ ሁሉም ቦታ ግን በሰንሰለት ታስሮ ይታያል”) ለሰሚው አስደሳች ቢሆንም እውነታው ግን ሰው ነጻ ሁኖ አይወለድም። ሰው ሲወለድ በጣም ደካማ ጡት ጠቢ ሁኖ ነው። የወላጆቹን ጥበቃ ሳያገኝ፣ ወላጆቹ የማህበረሰብን ጥበቃ ሳያገኙ የሰው ልጅ ህይወቱን ማቆየት አይችልም።

በማህበረሰብ ውስጥ ነጻነት ማለት ሰው በሌሎች ሰዎች ላይ በሚተማመነው ያህል ሌሎች ሰዎች በሱ ይተማመኑበታል ማለት ነው። በገበያ መር ኢኮኖሚ እና በኢኮኖሚ ነጻነት ስርአት የሚመራ ማህበረሰብ ሁሉ ሰው ወንድም ዜጋውን የሚያገለግልበት እና ወንድም ዜጋው እሱን የሚያገለግልበት ማህበረሰብ ነው። የገበያው መር ኢኮኖሚ ከሁሉም ሰዎች መልካም ፍቃድ እና ድጋፍ ውጭ የሆኑ አለቆች የሚገኙበት ስርአት እንደሆነ ብዙ ሰዎች ያምናሉ። የኢንዱስትሪ አለቆች፣ ነጋዴዎች እና ስራ ፈጣሪዎች የኢኮኖሚው ስርአት እውነተኛ አለቆች ተደርገው ይቆጠራሉ። ይህ ግን የህልም እውነታ ነው። የኢኮኖሚው ስርአት እውነተኛ አለቆች ሸማቾች ናቸው። ሸማቾች ደንበኝነታቸውን ከአንድ የንግድ ቅርንጫፍ ሲያቋርጡ እነዚህ ነጋዴዎች ወይ በኢኮኖሚው ስርአት ከደረሱበት ከፍ ያለ ደረጃ ይወድቃሉ ወይም አካሄዳቸውን አስተካክለው ወደ ሸማቹ ፍላጎት እና ትእዛዝ መልሰው ይጠጋሉ።

እመቤት ፓስፊልድ የኮሙኒዝምን ሃሳብ ከሚያሰራጩ ዝነኛ ሰዎች መሃል ተጠቃሽ የነበረች ስትሆን በመጀመርያ ስሟ ቢያትሪስ ፖተር እንዲሁም ታዋቂ በነበረው ባለቤትዋ ሲድኒ ዌብ አማካኝነት ዝነኝነትን አትርፋለች። ይህች እመቤት የታዋቂ ነጋዴ ልጅ የነበረች ሲሆን በታዳጊ እድሜ የአባቷ ጸሃፊ ሁና ሰርታለች። በግለ ታሪክ መጽሃፏ እንደሚከተለው ትጽፋለች፦ “በአባቴ ንግድ ውስጥ ሁሉም ሰው እሱ የሚያስተላልፈውን ትእዛዝ ማክበር ነበረበት። የሁሉ አለቃ እሱ ነበር። ብቸኛ አዛዥ እሱ ነበር። ለእሱ ግን ትእዛዝ የሚሰጥ ሰው የለም።” ይህ ግን በጣም የአጭር እይታ ምልከታ ነው። ሸማቾች እና ገዢዎች የአባቷ ትእዛዝ ሰጪ ናቸው። አለመታደል ሁኖ ግን እሷ እነዚህን ትእዛዞች ማየት አልቻለችም። ሀሳቧ በአባቷ ቢሮ ወይም ፋብሪካ ውስጥ ስለሚተላለፈው ትእዛዝ ብቻ ስለነበር በገበያ መር ኢኮኖሚ ውስጥ ስለሚከናወነው ነገር ጠለቅ ብላ አልፈተሸችም።

በሁሉም የኢኮኖሚ ችግር ረገድ የታላቁን ፈረንሳዊ ኢኮኖሚስት የፍሬድሪክ ባስትያት ቃላትን ልብ ማለት ይኖርብናል። “የማይታየው እና የሚታየው” ከባስትያት ድንቅ ጽሁፎች መሃከል የአንዱ አርዕስት ነው። የአንድ የኢኮኖሚ ስርአትን አሰራር ለመረዳት ትኩረት መስጠት ያለብን ለሚታዩን ነገሮች ብቻ ሳይሆን በቀጥታ ለማይታዩንም ነገሮች ጭምር ነው። ለምሳሌ አንድ አለቃ ለቢሮ ሰራተኛ የሚሰጠውን ትእዛዝ በክፍሉ ለሚገኝ ለማንኛውም ሰው ይሰማል። የማይሰማው ትእዛዝ ግን ሸማቾች ለአለቃው የሚያስተላልፉት ትእዛዝ ነው።

## አለቆቹ ሸማቾች ናቸው

እውነታው በካፒታሊስት ስርአት ስር የመጨረሻዎቹ አለቆች ሸማቾች ናቸው። ሉዓላዊ የሆነው አካል መንግስት ሳይሆን ሰዎች ናቸው። የሉዓላዊነታቸውም ማረጋገጫ ሞኝ ውሳኔ የመወሰን መብታቸው ነው። የሉአላዊ መብት ይህ ነው። ስህተት የመስራት መብት አለው። ከመሳሳትም ማንም ሊያግደው ባይችልም ለስህተቶቹም ዋጋ የሚከፍለው ራሱ ነው። ሸማቹ ሉዓላዊ ነው ወይም የበላይ ነው ስንል ሸማቹ ከስህተት ነጻ ነው እያልን አይደለም፤ ሁሌም ለራሱ የሚጠቅመውን ነገር ያውቃል እያልን አይደለም። ሸማቾች ብዙ ግዜ መግዛት እና መጠቀም የሌለባቸውን ነገሮች ገዝተው ሲጠቀሙ እናያለን።

ነገር ግን በካፒታሊስት ስርአት የሚመራ መንግስት ሰዎች የሚሸምቱትን ነገር በመቆጣጠር ራሳቸው ላይ ሊያደርሱት ከሚችሉት ጉዳት መከላከል ይችላል የሚለው ሃሳብ የተሳሳተ ነው። የመንግስት ተልእኮ እንደ የአባትነት ስልጣን ወይም መንግስት እንደሞግዚት የሚሳልበት ሃሳብ ሶሻሊዝምን የሚደግፉ ሰዎች ሀሳብ ነው። ከተወሰኑ አመታት በፊት የአሜሪካ መንግስት “ክቡር ሙከራ”(a noble experiment) በሚል ስያሜ ያሚታወቀውን ህግ ተግብሮ ነበር። ይህ ክቡር ሙከራ የሚያሰክር መጠጥ መግዛትም ሆነ መሸጥ ሕገወጥ የሚያደርግ ሕግ ነበር። ብዙ ሰዎች ከመጠን በላይ ብራንዲ እና ዊስኪ የሚጠጡ መሆናቸው እውነት ነው ፣ እናም ይህን በማድረጋቸው እራሳቸውን ሊጎዱ ይችላሉ። አንዳንድ የአሜሪካ ባለሥልጣናት ማጨስን እንኳ ይቃወማሉ። ከልክ በላይ የሚያጨሱ እና ማቆም እያለባቸው በአጫሽነት የሚቀጥሉ ብዙ ሰዎች መኖራቸው እርግጥ ነው። ይህ ከኢኮኖሚ ውይይት ባሻገር የሚሄድ ጥያቄን ያስነሳል:- የነጻነትን እውነተኛ ትርጉም ያሳያል።

እርግጥ ነው ፣ ሰዎች ከመጠን በላይ በመጠጥ ወይም በማጨስ ራሳቸውን እንዳይጎዱ ማድረግ ጥሩ ነገር ነው። ግን ይህንን የተቀበልን ግዜ ሰዎች እንደዚህ ማለት ይጀምራሉ፡ አካል ሁሉ ነገራችን ነው? የሰው አእምሮ የበለጠ አስፈላጊ አይደለምን? እውነተኛው የሰው ልጅ ስጦታ፣ እውነተኛው የሰው ልጅ ገጽታ አእምሮው አይደለምን? ለሰው አካል ፍጆታ የሚሆኑትን ነገሮች የመወሰን መብት ለመንግስት ከሰጠነው፣ ለማጨስ ወይም ላለማጨስ እንዲሁም ለመጠጣት ወይም ላለመጠጣት መንግስት የመወሰን መብት ካለው የሚከተለውን ጥያቄ ለሚያነሱ ሰዎች ጥሩ መልስ አይኖረንም፦ “የሰው ልጅ አእምሮ እና መንፈስ ከስጋው በላይ አስፈላጊ በመሆናቸው የሰው ልጅ እራሱን ይበልጥ የሚጎዳው መጥፎ መጽሃፍ በማንበብ እና መጥፎ ሙዚቃ በማዳመጥ ነው። ስለዚህ መንግስት እነዚህን ስህተቶች ሰዎች እንዳይፈጽሙ የመከላከል ግዴታ አለበት።”

እናም እንደሚታወቀው ለምዕተ አመታት መንግስታት እና ባለስልጣናት ተልእኳቸው ይህ ነበር የሚመስላቸው። ይህም ደግሞ የሩቅ ዘመናት ክስተት ብቻ አልነበረም። ረጅም ከማይባል ግዜ በፊት ጥሩ እና መጥፎ ስእሎችን የመለየት ስራ ተልእኮው ያደረገ መንግስት የጀርመን ሃገርን ይገዛ ነበር። በተግባር ግን ይህ የስዕል ጥራት የመለየት ስራ ይሰራ የነበረው በወጣትነት እድሜው በቪየና ውስጥ በሥነ-ጥበባት አካዳሚ የመግቢያ ፈተናውን በወደቀው እና የስዕል ፖስትካርድ ሰአሊ በነበረው በራሱ በአዶልፍ ሂትለር እይታ መሰረት ነበር። በዚህም መሰረት የታላቁ መሪን የኪነጥበብ እና የስዕል እይታ የሚጻረር ሃሳብ መናገር ህገወጥ ሁኖ ነበር።

የአልኮል ፍጆታዎን መቆጣጠር የመንግስት ግዴታ መሆኑን መቀበል ከጀመሩ፣ የመጻህፍት እና የሃሳቦች ቁጥጥር ይበልጥ አስፈላጊ ነው ለሚሉ ሰዎች ምን መልስ መስጠት ይችላሉ?

ነጻነት ማለት ስህተት የመስራት ነጻነት ማለት ነው። ይህንን መገንዘብ አለብን። ወገኖቻችን ገንዘባቸውን የሚያጠፉበትን እና ህይወታቸውን የሚመሩበትን መንገድ ልንተች እንችላለን። ሰዎች የሚያደርጉት ነገር ፍጹም ሞኝነት እና መጥፎነት የሚንጸባረቅበት ነው ብለን ልናምን እንችላለን ነገር ግን በነጻ ህብረተሰብ ውስጥ ወገኖቻቸው የአኗኗር ዘይቤያቸውን እንዴት መለወጥ እንዳለባቸው ሰዎች አስተያየት የሚሰጡበት ብዙ መንገዶች አሉ። መጽሐፍ መጻፍ ይችላሉ፣ መጣጥፍ መጻፍ ይችላሉ፣ ንግግር ማድረግ ይችላሉ፣ ከፈለጉ መንገድ ዳር ጭምር መስበክ ይችላሉ፤ ይህንንም ሲያደርጉ በብዙ ሀገር ይታያሉ። ነገር ግን ማድረግ የሌለባቸው ነገር ቢኖር ሌሎች ሰዎች አንድን ነገር የማድረግ ነጻነት እንዳይኖራቸው ስለፈለጉ ብቻ ከተግባሩ በሃይል ለመከልከል መሞከር ነው።

## የመደብ ማህበረሰብ

በባርነት እና በነጻነት መሃል ያለው ልዩነት ይህ ነው። ባርያው የበላዩ ያዘዘውን ማድረግ አለበት። ነጻ ዜጋ ግን የህይወቱን መስመር የሚመርጥበት ሁኔታ ላይ ይገኛል(የነጻነት ትርጉም ይህ ነው)። ይህ የካፒታሊስት ስርአት በአንዳንድ ሰዎች አግባብ ላልሆነ ጥቅም ሊውል እንደሚችል(እየዋለም መሆኑ) እርግጥ ነው። መደረግ የሌለባቸውን ነገሮች የማድረግ ነጻነት በእርግጥ ይሰጣል። ነገር ግን እነዚህ ነገሮች የአብዛኛው ማህበረሰብ ድጋፍ ያላቸው ሲሆኑ በተቃውሞ የቆመ ሰው የወገኖቹን ሃሳብ ማስቀየር የሚችልበት መንገድ አለው። ሊያሳምናቸው ይችላል፣ ሊያግባባቸው ይችላል። ነገር ግን ሃይልን ወይም የመንግስትን የፖሊስ አቅም በመጠቀም ሃሳባቸውን እንዲቀይሩ ማግባባት አይችልም።

በገበያ ስርአት ውስጥ ሁሉም ሰው ወገኑን የሚያገለግለው እራሱን በማገልገል ነው። የማህበረሰብ ቡድኖች እና ግለሰቦች ስለሚጋሩት ሁለንተናዊ የተሳሰረ ጥቅም የአስራስምንተኛው ክፍለዘመን ደራሲዎች ሲያወሩ ይህን ማለታቸው ነው። እናም ይህን የጥቅም የመተሳሰር ሃሳብን ነው ሶሻሊስቶች የሚቃወሙት። በተቃራኒው በተለያዩ ቡድኖች መሃል ስለሚታየው “እርቅ አልባ የጥቅም ግጭት” ያወሩ ነበር።

ይህ ምን ማለት ይሆን? ካርል ማርክስ በኮሙኒስት ማኒፌስቶ መጽሃፉ በመጀመርያው ምዕራፍ የተለያዩ የማህበረሰብ መደቦች ሊታረቅ በማይችል የግጭት ሁናቴ ይኖራሉ ቢልም ለሃሳቡ ድጋፍ የሚሰጥ ምሳሌ ማቅረብ አልቻለም ነበር። የሰጣቸው ምሳሌዎች ከቅድመካፒታሊዝም ማህበረሰብ የተወሰዱ ነበሩ። በቅድመካፒታሊዝም ዘመን ማህበረሰብ በዘር መደብ የተከፈለ ነበር። በህንድ ሀገር አንድ የዘር መደብ “ካስት(caste)” በሚለው ስያሜ ይታወቃል። በመደብ ማህበረሰብ ውስጥ ለምሳሌ ሰው ፈረንሳዊ ሁኖ አይወለድም፤ የፈረንሳይ መኳንንቶች አባል ወይም የፈረንሳይ ከበርቴዎች አባል ወይም የፈረንሳይ አርሶ አደሮች አባል ሁኖ ይወለዳል። በመሃከለኛው ክፍለዘመን ግዜ ደግሞ ባርያ ሁኖ ይወለዳል። እስከ የአሜሪካ አብዮት ድረስ ባርነት በፈረንሳይ ሙሉ በሙሉ አልጠፋም ነበር። በሌሎች የአውሮፓ ግዛቶች ሲጠፋም ከዛ ዘግይቶ ነው።

ነገር ግን የባርነት ስርዓት ከሁሉም ቦታ በላይ በአስከፊ ገጽታ የተመዘገበበት(የባርነት ስርአት መሻሩንም ተከትሎ) በእንግሊዝ ቅኝ ግዛቶች ስር ነበር። ግለሰብ ከወላጆቹ የወረሰውን የኑሮ መደብ ሙሉ ህይወቱን ይዞት ይኖራል። ለልጆቹም ያስተላልፋል። ሁሉም መደብ ልዩ መብት እና ጉዳት ነበረው። የላይኛው መደብ ልዩ መብት ብቻ የነበረው ሲሆን ዝቅተኛው መደብ ጉዳት ብቻ ነበረው። ከሌሎች መደቦች ጋር በሚደረግ የፖለቲካ ትግል ውስጥ ከመሳተፍ ውጭ አንድ ሰው በመደቡ ምክንያት የሚደርስበትን ህጋዊ በደል የሚቀርፍበት ሌላ መንገድ አልነበረውም። በዚህ ሁኔታ ውስጥ በባርያ ባለቤቶች እና በባርነት በሚኖሩ ሰዎች መሃል እርቅ አልባ የጥቅም ግጭት አለ ማለት ይቻላል ምክንያቱም ባርያዎቹ የሚፈልጉት ባርነታቸውን ማጥፋት ነው። ይህ ግን ለባርያ ባለቤቶቹ ኪሳራ ነው። በዚህም ምክንያት በማህበረሰብ መደቦች መሃል እርቅ አልባ የጥቅም ግጭት መኖሩ ጥያቄ ውስጥ የማይገባ እውነታ ነው።

መርሳት የሌለብን ነገር የአውሮፓ እና አውሮፓውያን በአሜሪካ ያቋቋሙት ቅኝ ግዛት ውስጥ የማህበረሰብ ስርአቱ የመደብ ስርአት በነበረበት በዛ ዘመን ሰዎች የሌላ መደብ አባል ከነበሩ የሀገራቸው ዜጎች ይልቅ በሌላ ሀገር ከሚኖሩ የመደባቸው ሰዎች ጋር የላቀ ግንኙነት ይሰማቸው ነበር። የፈረንሳይ መኳንንት አባል የሆነ ሰው የታችኛውን መደብ ፈረንሳውያን የሀገር ወገኑ አድርጎ አያስባቸውም ነበር፤ ለሱ ሊወደዱ የማይችሉ ተራ ህዝቦች ነበሩ። እንደ እኩያው የሚቆጥረው የሌሎች ሀገሮች(ለምሳሌ የጣልያን፣ የእንግሊዝ እና የጀርመን) መኳንንቶችን ብቻ ነው።

የዚህ ሁኔታ ግልጽ ማሳያ የግዜው የአውሮፓ መኳንንቶች ተመሳሳይ ቋንቋ መጠቀማቸው ነው። ይህ ቋንቋ ፈረንሳይኛ ሲሆን ከፈረንሳይ ውጭ በሚገኙ ዝቅተኛ የማህበረሰብ መደቦች መሃል መግባብያ ቋንቋ አልነበረም። የመሃከለኛው መደብ አባላት የራሳቸው ቋንቋ የነበራቸው ሲሆን የአርሶ አደሩ ማህበረሰብ አነጋገር ዘይቤ ለሌላው ማህበረሰብ ክፍል ለመረዳት አስቸጋሪ የሆነ ቋንቋ ነበር። የሰዎች አለባበስም በተመሳሳይ ሁኔታ የተለየ ነበር። እ.አ.አ በ1750 ዓ.ም ከአንድ ሀገር ወገር ወደ ሌላ የሚጓዝ ሰው በመላው አውሮፓ የላይኛው ማህበረሰብ መደብ የነበሩት መኳንንቶች ተመሳሳይና ከታችኛው ማህበረሰብ መደብ የሚለይ አለባበስ የነበራቸው መሆኑን ያስተውላል። መንገድ ላይ ያገኘኸውን አንድ ሰው በቅጽበት ከአለባበሱ የየትኛው ማህበረሰብ አባል እንደሆነ ማወቅ ትችላለህ።

ይህ ሁኔታ በአሁኑ ዘመን ካለው ሁኔታ የሚለይበትን መንገድ ማሰብ ይከብዳል። እኔ ከአሜሪካ ወደ አርጀንቲና መጥቼ መንገድ ላይ ያየሁትን ሰው በአለባበሱ የማህበረሰብ ደረጃውን መለየት አልችልም። ልገምት የምችለው ነገር ቢኖር የአርጀንቲና ዜጋ መሆኑን እና በህግ የተገለለ የማህበረሰብ አባል አለመሆኑን ነው። ይህ ሁኔታ በካፒታሊዝም አማካኝነት የመጣ ስርአት ነው። እርግጥ በካፒታሊዝም ስርአትም ውስጥ ልዩነቶች ይስተዋላሉ። በስህተትም ቢሆን የማርክስ ተከታዮች ከድሮው የማህበረሰብ መደብ ስርአት አይተናነሱም የሚሏቸው የሃብት ልዩነቶች አሉ።

## ማህበረሰባዊ ተንቀሳቃሽነት

በካፒታሊዝም ስርአት ስር የምናስተውላቸው ልዩነቶች እና በሶሻሊዝም ስርአት ውስጥ የምናስተውላቸው ልዩነቶች አንድ አይደሉም። በመሃከለኛው ክፍለዘመን(በብዙ ሀገሮች ከዛም ከረጅም ግዜ በኋላ) አንድ የመኳንንት ወይም የመሳፍንት ቤተሰብ ትልቅ ሀብት ከመያዝም ባሻገር የቤተሰቡ ጥራት፣ ችሎታ፣ ጥሩነት እና ባህሪ ምንም ሆነ ምን በመቶዎች ለሚቆጠሩ አመታት በመሳፍንትነት ሊዘልቅ ይችላል። በዘመናዊው የካፒታሊዝም ስርአት ስር ግን በሶሾሎጂስቶች “ማህበረሰባዊ ተንቀሳቃሽነት” በሚል ስያሜ የሚጠራው ክስተት አለ። እንደ ጣልያናዊው ሶሾሎጂስት እና የምጣኔ ሃብት ባለሙያው ቪልፍሬዶ ፓሬቶ ከሆነ የማህበረሰባዊ ተንቀሳቃሽነት ቁልፍ መርህ “የማህበረሰብ ቁንጮዎች ተለዋዋጭነት(la circulation des élites)” ነው። ይህ ማለት በማንኛውም ግዜ ቢሆን በማህበረሰብ ደረጃ ቁንጮ ላይ የደረሱ ሀብታሞች እና የፖለቲካ መሪዎች ቢኖሩም እነዚህ ቁንጮዎች(elites) ያለማቋረጥ ይለዋወጣሉ።

በካፒታሊስት ማህበረሰብ ውስጥ ያለው እውነታ ይህ ነው። ነገር ግን በቅድመ ካፒታሊዝም ዘመን ይህ ሁኔታ እውን አልነበረም። በአውሮፓ በታላቅ የመኳንንት ቤተሰብነት የሚታወቁት ቤተሰቦች ከዛሬዎቹ ጋር ተመሳሳይ ቤተሰቦች ናቸው። ወይም የዛሬ መኳንንቶች ከዛሬ ከስምንት መቶ ወይም ከሺህ አመታት በፊት ከነበሩ መኳንንቶች የተዋረዱ ናቸው። የአርጀንቲና የረጅም ግዜ ገዢ የነበሩት የቦርቦን ካፒቴኖች ከአስረኛው ክፍለዘመን ጀምሮ ንጉሳዊ ቤተሰብ ነበሩ። እነዚህ ንጉሳን ዛሬ ኢሌዴፍራንስ(Île-de-France) ተብሎ የሚታወቀው ግዛት ላይ ግዛታቸው ከትውልድ ወደ ትውልድ ማራዘም ችለዋል። በአንጻሩ በካፒታሊስት ማህበረሰብ ውስጥ የማያቋርጥ የማህበረሰብ ተንቀሳቃሽነት አለ። ድሆች ሀብታም ይሆናሉ፣ የሀብታም ዘር ልጆች ሀብታቸውን አተው ድሃ ይሆናሉ።

ዛሬ በአስራዘጠነኛው ክፍለዘመን አውሮፓ በግዙፍ የንግድ ድርጅት መሪነት ከፍተኛ እውቅና እና ዝና ስላተረፈ ሰው ህይወት ታሪክ የሚናገር መጽሃፍ በቦነስ አይረስ መሃከለኛ መንገድ በሚገኝ የመጽሃፍ መደብር ውስጥ አገኘሁ። የሰውየው ዝና ምድር ተሻጋሪ ከመሆኑ የተነሳ ህይወት ታሪኩ እዚህ ሀገር ለንባብ መብቃት ችሏል። አጋጣሚ ሁኖ ከዚህ ሰው የልጅ ልጅ ጋር ትውውቅ አለኝ። ከአያቱ ጋር ተመሳሳይ ስም አለው። ኑሮን በብረት አንጥረኛነት የጀመረው አያቱ ከሰማኒያ ዓመታት በፊት የተቀበለውን የመኳንንት ማዕረግ ልጁ አሁን የመልበስ መብት አለው። ልጁ ግን ዛሬ ኒው ዮርክ ከተማ የሚኖር ድሃ ፎቶግራፍ አንሺ ነው።

የዚህ ፎቶ አንሺ አያት ከአውሮፓ ታላቅ የኢንዱስትሪ ባለሙያዎች በሆኑበት ሰአት ድሃ የነበሩ ሌሎች ሰዎች ዛሬ የኢንዱስትሪ ካፒቴን ሁነው እናገኛቸዋለን። ሁሉም ሰው የኑሮ ደረጃውን የመቀየር ነጻነት አለው። በመደብ ስርአት እና ሁሉም ሰው መድረስ የሚፈልግበት ደረጃ ካልደረሰ እራሱን ብቻ ተጠያቂ በሚያደርግበት በካፒታሊስት ስርአት መሃል ያለው ልዩነት ይህ ነው።

በሃያኛው ክፍለዘመን እስካ አሁን ድረስ በጣም ታዋቂው የኢንዱስትሪ ባለሙያ ሄንሪ ፎርድ ነው። ከጓደኞቹ በተበደረው በጥቂት መቶ ዶላሮች ጀምሮ በአጭር ግዜ ውስጥ በአለም ላይ እጅግ በጣም አስፈላጊ ከሆኑት የንግድ ድርጅቶች ውስጥ አንዱን አቋቋመ። በመቶዎች የሚቆጠሩ እንደዚህ አይነት ታሪኮችን በየቀኑ ማግኘት ይቻላል።

ኒው ዮርክ ታይምስ ጋዜጣ የሙታንን ህይወት ታሪክ የሚዘግብ ረጅም እትም በየቀኑ ይዞ ይወጣል። እነዚህን ታሪኮች በምታነቡበት ግዜ በኒው ዮርክ መንገዶች በጋዜጣ አዟሪነት ኑሮን ስለጀመረ የታዋቂ ነጋዴ ታሪክ ሊያጋጥማቹህ ይችላል። ወይም ኑሮን በቢሮ ተላላኪነት ጀምሮ ሲሞት ኑሮን በታችኛው የደረጃ ዘንግ በጀመረበት በዛው የባንክ ድርጅት ውስጥ ፕሬዝዳንት ሁኖ እናገኘዋለን። በእርግጥ ሁሉም ሰው የዚህ ደረጃ ከፍታ ላይ አይደርስም። ሁሉም ሰው መድረስም አይፈልግም። ግዜአቸውን ለሌሎች ችግሮች ትኩረት በመስጠት ማሳለፍ የሚፈልጉ ሰዎች ያሉ ሲሆን ለነዚህ ሰዎች በፊውዳል ማህበረሰብ ወይም በመደብ ማህበረሰብ ውስጥ ክፍት ያልነበሩ እድሎች ዛሬ ክፍት ናቸው።

## የመንግስት እቅድ አውጭነት

የሶሻሊስት ስርአት በተቃራኒው ሰው የራሱን ሙያ የመምረጥ ነጻነቱን ይከለክላል። የሶሻሊስት ስርአት አንድ የምጣኔ ሀብት ባለስልጣን ያለበት ሲሆን ይህ ባለስልጣን ምርትን በሚመለከቱ ጉዳዮች በሙሉ የመወሰን መብት አለው።

የኛን ዘመን ለይት ከሚያደርገው ነገሮች መሃል አንዱ ሰዎች ለተመሳሳይ ነገር የተለያየ ስም መጠቀማቸው ነው። “እቅድ” ለሶሻሊዝም እና ኮሙኒዝም ሌላ ስም ነው። ሰዎች ስለ “እቅድ” ሲያወሩ “ማዕከላዊ እቅድ” ማለታቸው ሲሆን የዚህ ትርጉም በመንግስት የታቀደ አንድ እቅድ ማለት ነው። ከመንግስት ውጭ በሆነ አካል የሚደረግን እቅድ የሚከለክል አንድ እቅድ።

አንድ የከፍተኛ ምክር ቤት አባል የሆነች የብሪታንያ እመቤት “እቅድ ወይም ምንም እቅድ(Plan or No Plan)” የሚል በአለም ዙርያ እውቅናን ያተረፈ መጽሃፍ ጽፋለች። የመጽሃፏ ርዕስ ትርጉም ምንድን ነው? እሷ “እቅድ” ስትል ያሰበችው እቅድ በሌኒን፣ በስታሊን እና ተተኪዎቻቸው የሚደረገውን እና የአንድ ሀገር ዜጎችን ሙሉ አኗኗር የሚያስተዳድር እቅድ ነው። ስለሆነም ይህች ሴት ያሰበችው ማዕከላዊ እቅድ የግለሰቦችን ግላዊ እቅድ የሚሽር ነው። በዚህም ምክንያት “እቅድ ወይም ምንም እቅድ” የሚለው አርእስቷ አሳሳች እና አታላይ ነው። ያሉት ምርጫዎች ማዕከላዊ እቅድ ወይም ምንም እቅድ ሳይሆኑ የመንግስታዊ ባለስልጣን አጠቃላይ ማዕከላዊ እቅድ ወይም ግለሰቦች የራሳቸውን እቅድ የሚያወጡበት ነፃነት ናቸው። አንድ ግለሰብ ለራሱ ህይወት በየቀኑ እቅድ ያወጣል፤ በፈለገም ግዜ እቅዱን መቀያየር ይችላል።

ነጻ ሰው ፍላጎቱን ለማሟላት በየቀኑ ያቅዳል። ለምሳሌ እንደሚከተለው ሊል ይችላል “ትላንት ሙሉ ህይወቴን በኮርዶባ ውስጥ እሰራለሁ ብዬ አስብ ነበር።” አሁን ግን ቦነስ አይረስ ስላለው የተሻለ ሁኔታ ይሰማና እቅዱን በመቀየር እንዲህ ይላል፦ “ኮርዶባ ከምሰራ ይልቅ ቦነስ አይረስ ብሄድ ይሻለኛል።” የነጻነት ትርጉሙ ይህ ነው። ተሳስቶ ሊሆን ይችላል። ቦነስ አይረስ መሄድ የተሳሳተ ውሳኔ ሊሆን ይችላል። ኮርዶባ ያለው ሁኔታ ለሱ የሚሻል ሁኖ ይሆናል ግን የመጨረሻው ወሳኝ እራሱ ነው።

በመንግስት እቅድ ስር ግን በሰራዊት ውስጥ እንዳለ ወታደር ነው። ሰራዊት ውስጥ ወታደር የሚዘምትበትን ስፍራ እና የሚያገለግልበትን ቦታ የመምረጥ ነጻነት የለውም። ትእዛዝ ተቀባይ ብቻ ነው። ካርል ማርክስ፣ ሌኒን እና ሁሉም ሶሻሊስት መሪዎች እንደሚያውቁት እና እንደሚያምኑት የሶሻሊስት ስርአት ሙሉ የምርት ስርአቱ በወታደራዊ አይነት አስተዳደር የሚቀየርበት ነው። ማርክስ ስለ ”ኢንዱስትሪ ሰራዊት” የተናገረ ሲሆን ሌኒን ደግሞ “የሁሉም ነገር አደረጃጀት(የፖስታ ቤት፣ የፋብሪካ እንዲሁም የሌሎች ኢንዱስትሪዎች) በሰራዊት ምስል” እንዲሆን ተናግሯል።

በዚህም ምክንያት በሶሻሊስት ስርአት ውስጥ ሁሉም ነገር ከፍተኛ ባለስልጣን በሆኑ ሰዎች ጥበብ እና ተሰጥኦ ይወሰናል። የበላይ አምባገነኑ ወይም የሱ ኮሚቴ የማያውቀው ነገር ግምት ውስጥ አይገባም። ነገር ግን የሰው ልጅ በረጅም ታሪክ ያከማቸው እውቀት በሁሉም ሰው ውስጥ አይገኝም። በምዕተ አመታት ሂደት በጣም ከፍተኛ የሆነ የሳይንስ እና ቴክኒካዊ እውቀት ያከማቸን በመሆኑ ምንም ከፍተኛ ተሰጥኦ ያለው ሰው ቢሆን እንኳ ይህን ሁሉ እውቀት መያዝ ከአንድ ሰው አቅም በላይ የሆነ ነገር ነው።

ሰዎች ይለያያሉ፣ እኩል አይደሉም። ሁሌግዜም ይሆናሉ። አንዳንድ ሰዎች በአንድ ርዕስ የበለጠ ተሰጥዖ ያላቸው ግን በሌላኛው ደግሞ ያነሰ ችሎታ ያላቸው ናቸው። አንዳንድ ሰዎች አዲስ መንገድ የማግኘት እና የእውቀት አቅጣጫን የመቀየር ተሰጥዖ አላቸው። በካፒታሊስት ማህበረሰብ ውስጥ ቴክኖሎጂ እና ኢኮኖሚ ወደፊት የሚራመዱት በነዚህ ሰዎች አማካኝነት ነው። ሰው አዲስ ሃሳብ ሲኖረው የሃሳቡን እንድምታ የመረዳት ብልጠት ያላቸውን ሰዎች ይፈልጋል። የሃሳቡን እንድምታ የሚረዱ እና ወደፊት የማየት ድፍረት ያላቸው ካፒታሊስቶች ሃሳቡን ወደ ተግባር መቀየር ይጀምራሉ። ሌልች ሰዎች መጀመርያ ላይ “እነሱ ሞኝ ናቸው” ሊሉ ይችላሉ። ነገር ግን ይህ ሞኝነት ነው ያሉት ስራ ደስተኛ ሸማቾች አግኝቶ ማለምለም ሲጀምር ሞኝ ማለት ያቆማሉ።

በሌላ በኩል በማርክስ ስርአት ስር አዲስ ሃሳብ ከመዳሰሱ እና ከሞጎልበቱ በፊት በከፍተኛ የመንግስት አካል አመኔታ ማግኘት ይገባዋል። ነገር ግን ይህንን የመፍቀድ ስልጣን ያላቸው ሰዎች በስልጣን ቁንጮ ላይ ያሉ ሰዎች በመሆናቸው አዲስ ሃሳብ ተግባር ላይ ማዋል በጣም አስቸጋሪ ነገር ነው። እናም እነዚህ ሰዎች(ወይ በስንፍና እና በሽምግልና ምክንያት ወይ ብሩህ እና የተማሩ ባለመሆናቸው ሳብያ) የአዲሱን ሃሳብ ጠቃሚነት መረዳት ካልቻሉ አዲስ ፕሮጀከት መተግበሩ ይቀራል።

ከውትድርና ታሪክ ምሳሌ መውሰድ እንችላለን። በእርግጠኝነት ናፖሊዮን በውትድርና ጉዳዮች በጣም ብልህ ሰው ነበር። ነገር ግን አንድ ከባድ የሆነ ችግርም የነበረው ሲሆን ይህን ችግር መፍታት ባለመቻሉ የመጨረሻ እጣፈንታው ሽንፈት እና በቅድስት ሄለና ደሴት የተደረገ የብቸኝነት ስደት ነበር። የናፖሊዮን ችግር “እንግሊዝን እንዴት ማሸነፍ እችላለሁ?” ማለቱ ነው። ይህንን ሽግግር ለማሳካት የሚያችል መንገድ እንዳላቸው የሚነግሩት ሰዎች ነበሩ። እነዚህ ሰዎች በሚቀዘፉ መርከቦች ዘመን የሞተር መርከብ ሃሳብ የነበራቸው ሰዎች ነበሩ። ናፖሊዮን ግን የቀረበለትን ሃሳብ ሊረዳው አልቻለም።
